---
title:      Podnět k férové volební soutěži politických stran a pravidlům vyvěšování volebních plakátů
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha \#3721
your:
   role:    povinný subjekt
   name:
      -     Magistrát hl. m. Prahy
   address:
      -     Mariánské náměstí 2
      -     110 00 Praha 1
   note:
      -     k rukám ředitelky 
      -     JUDr. Martiny Děvěrové
      -     " "
      -     "kopii předat:"
      -     primátorka Adriana Krnáčová
      -     náměstkyně Kolínská
      -     náměstek Dolínek
      -     radní Procházka
      -     Ing. arch. Fialka, IPR
      -     Ing. Mach, SVM MHMP
reminder:   true
sendby:     ds
style:      letter
---

Vážená paní ředitelko, 

v souladu s § 51 zákona č. 131/2000 Sb., o hlavním městě Praze, a v souladu se zákonem č. 106/1999 Sb., o svobodném přístupu k informacím (dále jen „InfZ“), se na Vás prostřednictvím tohoto dopisu obracím jako fyzická osoba – zastupitel České pirátké strany – s následujícím podnětem:

Před 5 lety jsem byl na volební kampani v Berlíně, pomáhat německým Pirátům, kteří tehdy získali v zemských volbách skvělých 9 % hlasů. Jak je pro Německo typické, vše má svá pravidla, tedy i volební kampaň. Výhoda těchto pravidel spočívá v tom, že politické strany mají právo na bezplatné vyvěšení svých sololitů na všech sloupech pouličního osvětlení, kde nejsou značky. To znamená, že městský reklamní prostor neovládají čistě soukromé společnosti (např. dříve nájemní vztah se společností Eltodo Citelum, s.r.o.), ale prostor mají všechny politické strany, které si sololity vytisknou. Vyvěšování začíná v jeden stanovený okamžik, takže o tom, která strana obsadí nejviditelnější místa rozhoduje i počet dobrovolníků, nejen peníze mediálním agenturám. Pro politické strany by to znamenalo značnou úsporu nákladů, což by snížilo i rizika korupce ve snaze získávat přemrštěné prostředky na kampaň. V příloze Vám zasílám pro inspiraci pravidla vyvěšování plakátů městské části Berlin Charlottenburg obsažená v rozhodnutí o zvláštním užívání veřejného prostranství. 

Informoval jsem se, že pravidla pro reklamu projednává zvláštní pracovní skupina ve Vaší gesci, přičemž v jednom z návrhů zveřejněných na serveru Parlamentní listy <http://www.parlamentnilisty.cz/profily-sprava/user-data/06B091AE/file/118184-SKMBT_C22416080317340.pdf> (patrně jde jen o pracovní verzi), se navrhuje připravit pravidla mj. pro nízkonákladové politické kampaně, což je jistě chválihodný cíl, se kterým náš klub naprosto souhlasí a velmi ho podporuje. Z praktického hlediska jde zejména o to, aby nová pravidla volební kampaně platila již pro volby do Poslanecké sněmovny Parlamentu České republiky v roce 2017 a pro volby do Zastupitelstva hl. m. Prahy v roce 2018. 

Čili můj podnět je následující:

**Každý politická strana by v určitém období před konáním voleb měla mít možnost vylepit či vyvěsit své plakáty na sloupech veřejného osvětlení. Zároveň by byla stanovena jasná a vynutitelná pravidla a reklama by byla přístupná pro všechny politické strany registrované do voleb, nikoliv jen ty vyvolené. Politické strany by díky tomuto nemusely platit miliony korun z veřejných peněz reklamním agenturám, což by snížilo diskriminaci politických stran, které si nákladné pronájmy nemohou dovolit. Cílem těchto pravidel je vytvořit dobré podmínky pro čestnou a férovou volební soutěž.**

Orientační náčrt pravidel inspirovaný pravidly v Berlíně: 

1. Politická strana by získávala právo vyvěsit plakáty na základě zvláštního titulu na svou žádost (např. rozhodnutí o povolení zvláštního užívání veřejného osvětlení jako v Berlíně, případně smlouvy nájemní – musí vymyslet právnící), přičemž v tomto titulu by byly stanoveny další níže uvedené podmínky a sankce za jejich porušení.
2. K žádosti musí být přiloženo potvrzení o složení kauce ve výši 20000 Kč (volby v celé Praze), případně 10000 Kč (volby v jediném obvodě). Tato kauce je vratná, nicméně z ní mohou být strženy sankce za porušení pravidel. 
3. Podle počtu potenciálně umístitelných plakátů bude každé straně v titulu určen počet plakátů, které může vyvěsit, a to v závislosti na počtu registrovaných politických stran ve volbách konaných na území hl. m. Prahy či městské části nebo obvodu. Tím bude zajištěno, že každá volební strana registrovaná do voleb v hl. m. Praze (volby do PSP, Evropského parlamentu, volby do Zastupitelstva hl. m. Prahy), a v případě voleb do Senátu či voleb do Zastupitelstva městské části, v případě příslušného obvodu, by měla právo na rovné zastoupení. 
4. Plakáty by politické strany umisťovaly, udržovaly a snímaly plně na své náklady. 
5. Na každou lampu by mohly být umisťovány nejvýše 2 plakáty; pokud je na lampě jeden plakát, může ho politická strana posunout nahoru a umístit pod něj svůj plakát, jinak je zakázáno plakáty přesouvat jiným způsobem, než uvedením do souladu s těmito pravidly. Politická strana smí umístit své plakáty nejvýše na každou třetí po sobě jdoucí lampu na ulici. Je zakázáno umisťovat plakáty na historické lampy, jejichž obrázky by byly součástí přílohy pravidel, případně na jiná místa v pražské památkové rezervaci, kde je to zvlášť vyznačeno (je třeba, aby probrali památkáři). Je přísně zakázáno umisťovat jakékoliv plakáty tak, aby bránily chodcům a účastníkům silničního provozu v pohybu či na místech, kde by nebezpečně odlákávaly pozornost; v návaznosti na to je zakázáno umisťovat plakáty do vzdálenosti 10 metrů od křižovatky a všechny plakáty zasahující do chodníku musí být ve výšce aspoň 2 metry a všechny plakáty zasahující do silnice aspoň ve výšce 3 metry. Je zakázáno umisťovat plakát na lampu, na které je již umístěna značka, semafor nebo jiné podobné dopravní značení. Při vyvěšování nesmí politická strana poškodit sloupy ani jiný majetek ani ohrožovat zdraví či život lidí. Plakáty mohou být umístěny i na sloupy, na kterých již je placená reklama, pokud ji nezakrývají.
6. Plakát může být oboustranný, největší však o rozměru A1, v pražské památkové rezervaci nejvýše o rozměru A2. 
7. Za obsah plakátu plně zodpovídá politická strana, která ho vyvěsila. Politické strany nesmí v plakátech využívat symboly jiných politických stran, klamavé údaje či vytvářet matoucí dojem o tom, že jde o jejich prezentaci. V zápatí každého plakátu musí být uvedeno jméno zodpovědného člena statutárního orgánu dané politické strany, který za dodržování pravidel zodpovídá a je povinen je vynutit i mezi členy, příznivci a dodavateli, kterým strana plakáty předá k vyvěšení nebo si je u nich objedná. 
8. Vyvěšování všech plakátů začíná v okamžik, který je uveden v titulu. Začátek vyvěšování stanoví Magistrát tak, to bylo poledne (12:00), první pondělí po dni, kdy je konečný okruh registrovaných kandidujících subjektů (např. po registraci všech kandidátních listin do příslušných voleb, v případě soudního přezkumu registrace po dni, kdy soud rozhodne nebo uplyne lhůta pro rozhodnutí). Politická strana je povina své plakáty sejmout nejpozději do druhého pondělního poledne po vyhlášení výsledků voleb.
9. Za každý protizákonně vyvěšený plakát či jiné každé dílčí porušení pravidel je politická strana povinna uhradit poplatek do rozpočtu hl. m. Prahy ve výši 200 Kč, jde-li však o prokázené protiprávní odstranění či značné poškození plakátu jiné politické strany, ve výši 2000 Kč. Zaplacením se však nezbavuje povinnosti porušení pravidel napravit a odpovědnosti podle zákona, např. povinnosti nahradit škodu či újmu, kterou tím způsobila. 
10. Městská policie je povinna kontrolovat dodržováním pravidel. Je oprávněna zdokumentovat porušování pravidel mezi politickými stranami navzájem a porušování ze strany jiných subjektů a předat svá zjištění dohledovému orgánu a dále je povinna plakáty vyvěšené v rozporu s těmito pravidly odstranit či uvést do souladu s těmito pravidly. Stejně tak mohou porušení pravidel volební kampaně zdokumentovat občané a zaslat je dohledovému orgánu.
11. Dohledovým orgánem je Magistrát hl. m. Prahy. Jednotlivé případy by řešila pracovní skupina složená z úředníků odboru správy a využití majetku Magistrátu a dále nestranných zástupců apolitických neziskových organizací (Watchdogů), která se věnují pravidlům férové volební soutěže. Obsazení dohledového orgánu bude předem projednání na Zastupitelstvu hl. m. Prahy. Na základě rozhodnutí dohledového orgánu by Magistrát uplatnil vůči politickým stranám sankce, a to přednostně stržením ze složené zálohy, případně uložil provedení nápravy na náklady toho, kdo porušil pravidla, či zakázal vyvěšení určitého plakátu odporujícího těmto pravidlům. 
12. Stejná pravidla jako výše by platila i pro vhodné trakční sloupy ve vlastnictví Dopravního podniku hl. m. Prahy, akciové společnosti ve vlastnictví hl. m. Prahy, či jiná zařízení ve vlastnictví společností ovládaných hl. m. Prahou, pokud jsou vhodná k volební kampani, přičemž Magistrát by byl zmocněn k výkonu všech práv a povinností podle těchto pravidel jménem vlastníka za stejných podmínek, která se vztahují na veřejné osvětlení ve vlastnictví hl. m. Prahy (ovšem s jedinou kaucí). 

Uvedený návrh je rozvedením zákonné povinnosti § 16 zákona č. 247/1995 Sb.

> **Volební kampaň**
> 
> (1) Pro volební kampaň může starosta vyhradit plochu pro vylepení volebních plakátů, a to 16 dnů přede dnem voleb. Možnost jejího využívání musí odpovídat zásadě rovnosti kandidujících politických stran a koalic, popřípadě kandidátů při volbách do Senátu.
> 
> (2) Volební kampaň musí probíhat čestně a poctivě, zejména nesmí být o kandidátech a politických stranách nebo koalicích, na jejichž kandidátních listinách jsou uvedeni, zveřejňovány nepravdivé údaje.
 
Věřím, že výše uvedený návrh přispěje ke zlepšení volební kampaně i politické kultury v hl. m. Praze.

S pozdravem

---
signature:
  - Mgr. et Mgr. Jakub Michálek
  - předseda klubu Pirátů 
  - v Zastupitelstvu hl. m. Prahy
abbr:       jakub
attachments:
  - pravidla městské části Berlin Charlottenburg obsažená v rozhodnutí o zvláštním užívání veřejného prostranství
...
