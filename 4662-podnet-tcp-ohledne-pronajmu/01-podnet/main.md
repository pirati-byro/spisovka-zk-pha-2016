Dobrý den, chtěl jsem se zeptat na několik záležitostí a také vám zaslat několik podnětů:

1) V březnu jsem od vás obdržel informaci, že je vypracovávána studie využitelnosti Desfourského paláce a v dubnu by měla být projedána v orgánech TCP. Jak toto projednání dopadlo? Kdy konečně už Desfourský palác přestane chátrat a bude nějakým způsobem rekonstruován?
2) V plánu hospodářské činnosti hl. m. Prahy na rok 2017 (součást rozpočtu, viz příloha) je uvedeno, že "služby a ostatní náklady" TCP jsou plánovány na částku 121 milionů Kč, což je například dvojnásobek částky, kterou má v této položce Liga servis, ačkoliv Liga servis podle mých informací spravuje více metrů čtverečních nebytových prostor než TCP. Jak je možné, že jsou náklady TCP na služby tak vysoké a že plánovaný hospodářský výsledek má být záporný, když TCP spravuje celkem lukrativní budovy?
3) Mohl bych dostat informace o aktuální obsazenosti nebytových prostor v budově Jungmannova 18? V minulosti jsem obdržel od vaší kolegyně Ptákové tabulku s následujícími sloupečky: Nájemce/Způsob využití/Celková plocha m2/Nájemné Kč měsíčně celkem/Doba nájmu od/Doba nájmu do/Pronajmuto ano/ne. Prosím opět o poskytnutí tabulky v tomto formátu. V této záležitosti bych vás chtěl požádat, zda byste nemohli zveřejňovat aktuální informace o nájemních vztazích v budovách spravovaných TCP, ideálně ve formě XLSX tabulek na datovém portálu hl. m. Prahy (viz http://opendata.praha.eu/). Informační systémy, které používáte, jistě umožňují vhodný export dat a jistě by pro vás nebylo obtížné například jednou měsíčně data exportovat a odeslat je do portálu otevřených dat. Rádi bychom vám s tím pomohli, kolega Ondřej Profant již pomohl se zveřejňováním otevřených dat například některým městským částem. Určitě nejsem jediný, koho nájemní vztahy TCP zajímají, a tímto způsobem byste umožnili veřejnou kontrolu. Data by zajisté byla zajímavá i pro zájemce o nájem, protože by měli přehled o tom, kdy končí jednotlivé nájemní smlouvy a v jakých částkách se nájemné pohybuje.
4) Když jsem se kouknul do registru smluv, do kterého TCP zasílá uzavírané smlouvy, zjistil jsem, že TCP v rozporu s § 5 odst. 5 písm. c) zákona č. 340/2015 Sb., o registru smluv, nevkládá do registru cenu smlouvy jako metadata. Prosím o nápravu tohoto pochybení.

Předem děkuji za odpověď
