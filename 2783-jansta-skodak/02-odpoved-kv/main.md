---
title:      Vyjádření k podnětu JUDr. Miroslava Jansty ohledně pronájmu Škodova paláce
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha \#2783
your:
   name:
      -     Kontrolní výbor ZHMP
      -     Mariánské nám. 2
      -     11000 Praha 1
   sign:    MHMP 1474181/2016
   date:    15.8.2016
   ds:      48ia97h
reminder:   true
sendby:     ds
style:      letter
---

Vážená paní předsedkyně, vážení členové kontrolního výboru,

reaguji tímto na dopis ze dne 15. 8. 2016 od JUDr. Miroslava Jansty, bývalého člena KSČ, současného člena ČSSD a sportovního funkcionáře a současně advokáta, který připravoval pro primátora MUDr. Pavla Béma zadávací dokumentaci pro veřejnou zakázku na pronájem Škodova paláce v roce 2006. 

V tomto dopise podaném v zastoupení JUDr. Janem Vondráčkem, advokátem si JUDr. Miroslav Jansta stěžuje, že jsem o něm uvedl, že odpovídal za cenu zakázky na pronájem Škodova paláce v roce 2006, která byla dvojnásobně předražená. JUDr. Miroslav Jansta, advokát, mě proto viní z porušení Etického kodexu a vyžaduje šetření kontrolního výboru. 

Toto podání nemohu než považovat za **zastrašování**. Považuji za absurdní, aby JUDr. Jansta jako osoba podezřelá ze spoluzodpovědnosti za miliardové škody vzniklé hl. m. Praze, která navíc měla jako advokát zvláštní povinnost hájit zájmy klienta, **zneužívala kontrolní výbor k zastrašování zastupitelů**, které se při výkonu politické funkce věnují nezávislému prověření odpovědnosti za způsobenou škodu tak, jak jim to ukládá zákon a jak to po nich požaduje Etický kodex zastupitele hlavního města Prahy.

Podání JUDr. Miroslava Jansty se zřejmě vztahuje k mému podnětu k promlčení nároku na náhradu škody ze dne 18. 1. 2016 adresovaného členům RHMP a ředitelce MHMP, kde je podrobně, věcně a přesně popsána podstata kauzy pronájmu Škodova paláce (s podáním byli členové kontrolního výboru seznámeni na jednání v září 2016). 

Citované tvrzení považuji vzhledem k dokumentům, které mám k dispozici, za věcně správné, neboť 

1. dopisem Ing. Ivety Pekárkové, ředitelky odboru služeb Magistrátu hl. m. Prahy, ze dne 7. 8. 2015 jsem měl za prokázané, že zadávací dokumentaci veřejné zakázky v roce 2005 zpracovávala advokátní kancelář Jansta a Kostka a vyčíslení předpokládané ceny zakázky bylo součástí jejich dodávky (originál byl předložen na jednání kontrolního výboru v září 2016)

2. dokumentem Připojení se poškozeného k trestnímu řízení ze dne 28. 1. 2016, podaného JUDr. Jaromírem Císařem, v plné moci jménem hl. m. Prahy, ke spisu OKFK-3604/TČ-2013-251300, je prokázáno, že Praha nechala znaleckým ústavem prověřit okolnosti týkající se obvyklé výše úplaty na trhu administrativních prostor za obdobný pronájem a služby v daném místě a v době uzavření smlouvy a výsledkem bylo zjištění, že došlo k uzavření smlouvy s nájemným sjednaným téměř ve výši dvojnásobku obvyklé tržní ceny (tento dokument bude předložen členům kontrolního výboru na jednání kontrolního výboru v říjnu 2016).

Můj názor jako zastupitele se tedy opírá **výlučně o dokumenty vytvořené kompetentními orgány hlavního města Prahy**.

Pokud JUDr. Miroslav Jansta nesouhlasí s těmito dokumenty, měl by je rozporovat u příslušných orgánů hlavního města Prahy, případně pokud s ním bude zahájeno trestní řízení, bude je moci uplatnit jako obviněný.

K tvrzenému porušení Etického kodexu bych rád uvedl, že: 
    
1. jsem citovaným tvrzením **neuvedl** veřejnost v omyl, neboť uvedené tvrzení je podloženo věrohodnými dokumenty, 
2. jsem **neporušil** povinnost rozhodovat se kvalifikovaně se znalostí k věci, neboť jsem si v dané věci vyžádal od MHMP všechny potřebné dokumenty, jak lze prokázat např. žádostmi ze dne 13. 7. 2015 a 30. 10. 2015 a spisem, který mám k dispozici v kanceláři a kde je k dispozici k nahlédnutí,
3. jsem **neporušil** povinnost vykonávat svou funkci aktivně a bezúhonně tím, že jsem neodpověděl na dopis JUDr. Jansty, neboť jednak nemám povinnost JUDr. Janstovi poskytovat informace pro soudní řízení proti mé osobě a jednak jsem na dopis aktivně odpověděl, ovšem podmínil jsem další komunikaci tím, že JUDr. Jansta prokáže své tvrzení v prvním dopise, že za předpokládanou cenu zakázky prokazatelně neodpovídá, což JUDr. Jansta v žádném dalším dopise neučinil ani neuplatnil svůj domnělý nárok u soudu.

Z výše uvedených důvodů považuji podanou stížnost za **bezpředmětnou a zneužívající kontrolní výbor k zastrašování zastupitelů**. Navrhuji, aby ji kontrolní výbor **odložil**. Obvinění z porušení Etického kodexu se mne osobně dotýká a považuji ho za lživé a zjevně vykonstruované s cílem mne zastrašit a poškodit mou čest a mé dobré jméno. 

---
signature:
  - Mgr. et Mgr. Jakub Michálek
  - zastupitel hl. m. Prahy
  - místopředseda Pirátů
abbr:       jakub
...

