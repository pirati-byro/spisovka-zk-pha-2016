---
title:      Nečinnost finančního výboru ZHMP při kontrole hospodaření
author:
   name:    Jakub Michálek
   phone:   +420 775 978 550
   ds:      
   mail:    jakub.michalek@praha.eu
our:
   name:    Zastupitelský klub Pirátů
   sign:    "ZK Pha #3678"
your:
   role:    
   name:    
      -     Hlavní město Praha
   address:
      -     Mariánské náměstí 2,
      -     110 00, Praha 1
sendby:     mail
style:      letter
---

Vážená paní předsedkyně,

dne 23. 3. 2016 jsem se v souladu s § 51 odst. 3 písm. c) zák. č. 131/2000 Sb. dotázal ředitelky MHMP, JUDr. Martiny Děvěrové na to, kdo nese občanskoprávní odpovědnost za škodu ve výši 5 milionů Kč, která vznikla v hlavnímu městu Praze v roce 2013 (rozhodnutí ÚOHS č. j.: ÚOHS-S364/2011/VZ-4144/2012/, potvrzené rozsudkem KS v Brně ze dne 13. ledna 2015, sp. zn. 62 Af 95/2013-74 i Nejvyšším správním soudem). Tento přípis jsem poslal i panu Ing. Miloslavu Ludvíkovi, a to z toho důvodu, že finanční výbor ZHMP má zákonnou povinnost podle § 78 odst. 4 písm. a) provádět kontrolu hospodaření s majetkem a finančními prostředky hl. m. Prahy. Stejně tak jsem dne 10. 4. 2016 požádal finanční výbor o prověření podnětu občanky na nehospodárné pronajímání majetku – bytů ve vlastnictví hl. m. Prahy – podnikatelům za ceny blízké sociálnímu nájemnému.

Pan předseda Ing. Ludvík se nicméně rozhodl tento můj přípis předat svým dopisem ze dne 27. 6. 2015 Vám. Skutečnost, že je zákonnou povinností finančního výboru se zabývat kontrolou hospodaření s majetkem a finančními prostředky hlavního města Prahy, sice pan předseda uznal, nicméně hned zatím odkázal na praxi, která (cit.) „přinesla pro tento výbor jiné úkoly zaměřené především na stanoviska k rozdělování finančních prostředků, resp. úkoly související se sestavováním rozpočtu hl. m. Prahy a rozbory jeho plnění“. 

Přestože tak zákon o hlavním městě Praze ukládá finančnímu výboru provádět kontrolu hospodaření s majetkem hl. m. Prahy, finanční výbor se slovy svého předsedy odmítl tímto podnětem zabývat a zcela protiprávně jej postoupil dne 27. 6. 2015 Vám. Ze zákona o hlavním městě Praze ovšem vyplývá jednoznačně, že § 78 odst. 4 písm. a) je zvláštním ustanovením vůči kompetenci kontrolního výboru a jedná-li se specificky o kontrolu hospodárnosti, náleží to do kompetence finančního výboru, nikoliv kontrolního výboru. 

V právním státě není možné, aby „praxe“ byla důvodem pro neuplatnění ustanovení zákona. Protože kontrolnímu výboru je uloženo zákonem dohlížet nad dodržováním zákona u ostatních výborů (§ 78 odst. 5 písm. b) zákona) a protože se finanční výbor odmítl věcně zabývat, považuji za nutné se vyjasněním kompetencí obou výborů a vztahy mezi nimi zabývat na jednání kontrolního výboru. Tímto navrhuji, aby kontrolní výbor na svém nejbližším jednání projednal a přijal následující usnesení:

> Kontrolní výbor ZHMP doporučuje finančnímu výboru ZHMP postupovat v dikci § 78 odst. 4 písm. a) zákona č. 131/2000 Sb., o hlavním městě Praze, tj. provádět kontrolu hospodaření s majetkem a finančními prostředky hl. m. Prahy, a to i na základě podání, o kterých se dozví. 
> Kontrolní výbor ukládá předsedkyni kontrolního výboru seznámit s doporučením předsedu finančního výboru a nebude-li zjednána náprava, informovat o porušení zákona Zastupitelstvo hl. m. Prahy a iniciovat zjednání nápravy Zastupitelstvem.
> Kontrolní výbor ZHMP doporučuje Magistrátu hlavního města Prahy, aby poskytl finančnímu výboru ZHMP veškerou potřebnou součinnost při vykonávání kontroly hospodaření s majetkem a finančními prostředky hlavního města Prahy. 

S pozdravem

---
signature: 
  - Mgr. et Mgr. Jakub Michálek
  - nar. 6. 2. 1989
  - bytem Bořivojova 103, Praha 3
  - zastupitel hl. m. Prahy
abbr:       jakub
attachments:
  - podnět týkající se hospodaření - informatika 
  - podnět týkající se nakládání s majetkem - byty
  - odpověď předsedy finančního výboru
  - metodika pro činnost výborů vydaná MVČR
...
