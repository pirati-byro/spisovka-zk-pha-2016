Dopis O. Profanta vedení OICT ze dne 5. 12. 2016:


Vážený pane Fišere, vážený pane Králičku, 

píši vám ohledně projektů SmartCity k čemuž jste mě vyzval. Osobně si myslím, že nejlepší by bylo zaměřit se na 3 oblasti, které mají potenciál silného synergického efektu. Oblasti jsem vybíral s ohledem na Koncept strategického rámce Smart Prague (schválený komisí Rady 23. 8.).


## Oblast opendat

Data jsou středobodem synergie moderních projektů. Noví techničtí tahouni (leaders) jako Google mají svůj byznys založen výhradně na informacích. Technické startupy většinou profitují z kvalitního zpracování již dostupných dat. Veřejný sektor je naopak velkým producentem velkého množství dat dat a vytváří je za veřejné peníze. Čili tímto nefinančním stimulem může silně podpořit moderní ekonomiku.

Praha tuto skutečnost reflektovala v Tezích digitální strategie v odstavci Opendata jsou nová ropa:

Otevřená data jsou přístupná tak, aby nad nimi mohly další subjekty, ať již komerční nebo neziskové, vytvářet vlastní aplikace. To se týká zejména licenčních podmínek, struktury dat a jejich důvěryhodnosti.

Později také ve Strategickém plánu Hl. m. Prahy (v příloze) v části 3.2 Důvěryhodná správa je počet zveřejněných datových sad hlavním indikátorem (str. 172-173).

V této oblasti je důležité, aby všechny projekty v rámci Operátora ICT:

- počítaly s opendatovými výstupy (nedošlo k situaci vendor lock-in)
- již od začátku byly propojeny s opendatovým portálem Hl. m. Prahy: opendata.praha.eu

Ze samostatných projektů jsou velmi zajímavá anonymizovaná data o cestujících, které má DPP obržet od mobilních operátorů.


## Open source

Open source je vlastně jen přirozeným rozšířením opendat. Z úrovně dat se dostáváme do úrovně implementace a business procesů. I proto jsou reflektovány v Tezích digitální strategie v odstavci Open Source:

Hlavní město Praha v informatice prosazuje, aby byla nová řešení postavena na otevřeném zdrojovém kódu: Zejména nasazuje řešení, která se jinde osvědčila, a uvolňuje zdrojové kódy programů, jejichž vývoj zaplatila ze svého rozpočtu. Řešení spravuje ve vlastní režii nebo s komerční podporou dodavatele.

Synergický efekt je zde obrovský. Ale nejen ten. Velkým přínosem je i absolutní obrana proti vendor lock-inu, což je dle INF MHMP jeden z hlavních problémů infromatiky v Praze.

Zde se nabízí možnost samostatného projektu. Např. univerzální implementace konkrétního agendového systému, který by byl jak pro magistrát, tak pro městské části. Například systém pro podporu soutěžení grantů, který je třeba konsolidovat napříč městskými částmi, aby bylo možné splnit podmínky (hlídání dotací z více zdrojů).

Též se zde nabízí spolupráce se subjekty, které již mají v této oblasti zkušenosti. Mezi ně patří např. spolek obcí Otevřená města, což je zapsaný spolek samospráv, které společně sdílejí náklady na software.

K seznámení se s projekty a převzetí těch kvalitních je dobré sledovat hackatony. Např. tento rok proběhl již druhý ročník PragueHacks pod záštitou primátorky Hl. m. Prahy.


## Trvalá udržitelnost

Trvalá udržitelnost je velké a komplexní téma. Nicméně existuje také i řada drobnějších projektů, které mají v rámci města a jeho fungování, jasný přínos. Zvláště pak:

- městské kompostování 
- využívání střech (zahrady, solární panely) veřejných budov
- koordinace oprav veřejného prostoru, tedy sladění např. oprav plynovodu a silnice. Je to velká bolest města, která opravdu denodenně trápí občany.
- resource sharing, což se netýká jen car-sharingu, který je dnes velmi silně popularizovan. Zajímavý je rozhodně i bike-sharing.


Velmi rád vám s projekty pomohu. V případě opendat a opensource se nebojím říci, že mám rozsáhlé zkušenosti.
