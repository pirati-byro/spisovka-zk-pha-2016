---
title:      Otevřený dopis Pirátů k regulaci home office
author:
   name:    Ivan Bartoš
   phone:   +603 415 378
   ds:      
   mail:    ivan.bartos@pirati.cz
our:
   name:    
   sign:    
your:
   role:    Ministerstvo práce a sociálních věcí
   name:    
      -     Na Poříčním právu 376/1
      -     128 00 Praha 2-Nové Město
   note:
      -     k rukám paní ministryně
      -     Mgr. Michaely Marxové
sendby:     mail
style:      letter
---

Vážená paní ministryně,

píšeme Vám ohledně plánované novely zákoníku práce. Ta se poprvé věnuje i problematice práce doma, takzvaného home office. 

Práce doma je dlouhodobou běžnou praxí a oblíbeným zaměstnaneckým benefitem, který funguje i bez nějakého užšího legislativního rámce. Ačkoliv je v novele patrná snaha o ochranu práv a bezpečnosti zaměstnanců, v důsledku by jim mohla spíše uškodit a institut home office v České republice úplně zničit. 

Touto nově vzniklou zátěží máme na mysli povinnost zaměstnavatele poskytnout či zaplatit zaměstnanci veškeré nástroje pro práci včetně Internetu či elektřiny formou blíže nespecifikovaného paušálu. Další zbytečná opatření se týkají bezpečnosti práce – kontroly bezpečného pracovního prostředí doma nebo zákaz manipulace s nebezpečnými předměty. Taková ustanovení by mohla vést k zcela absurdním situacím, kdy by mohl být nadřízený zaměstnance nucen kontrolovat, zda nemá pracovník doma kluzkou podlahu nebo kdy bude ilegální v pracovní době doma používat ostrý nůž. Je jasné, že se zaměstnavatelé budou chtít právním rizikům vyhnout, a proto přistoupí k takovým krokům, které budou v důsledku pro zaměstnance značně nekomfortní. Firmám by totiž nově vznikla taková administrativní a finanční zátěž, že by pravděpodobně počet zaměstnanců pracujících doma rapidně snížily, nebo by místo pevného zaměstnaneckého poměru preferovaly práci na fakturu, tedy tzv. švarcsystém.

Naše obavy potvrzují i [statistiky](http://finance.idnes.cz/prace-z-domova-novela-zakoniku-prace-nazor-odborniku-p0d-/podnikani.aspx?c=A161118_155530_podnikani_kho). Podle průzkumu agentury Online People by 88 % dotázaných firem v případě platnosti novely home office omezilo a 93 % zaměstnanců by bylo radši, kdyby nový zákoník vůbec neprošel. 

Navrhujeme tedy, aby Ministerstvo práce a sociálních věcí novelu přepracovalo, aniž by se zbytečně snažilo regulovat práci doma, která už léta bezproblémově funguje zcela i bez legislativního rámce. 

---
signature:
  - za Českou pirátskou stranu
  - PhDr. Ivan Bartoš, Ph.D.
  - předseda strany
...
