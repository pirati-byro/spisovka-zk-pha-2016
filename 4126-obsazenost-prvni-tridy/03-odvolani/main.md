---
title:      Odvolání proti rozhodnutí o odepření informací
author:
   name:    Adam Zábranský
   phone:   +420 721 006 868
   ds:      xwfwgha
   mail:    adam.zabransky@praha.eu
our:
   name:    Zastupitelský klub Pirátů
   sign:    ZK Pha \#4126
your:
   role:    povinný subjekt
   name:
      -     České dráhy, a.s.
   address:
      -     Nábřeží Ludvíka Svobody 1222
      -     Praha 1, 110 15
   note:
      -     k rukám generálnímu řediteli
      -     M.Sc. Pavlu Krtkovi
sendby:     ds
style:      letter
---

Vážený pane řediteli, 

dne 17. října 2016 jsem v souladu se zákonem č. 106/1999 Sb., o svobodném přístupu k informacím a v souladu s § 51 odst. 3 písm. c) zákona č. 131/2000 Sb., o hlavním městě Praze, požádal o poskytnutí následujících informací: 

* Jaká byla v roce 2014 procentuální obsazenost všech oddílů první třídy ve vlacích linek Esko (tj. pražských příměstských linek)
* Jaká byla v roce 2015 procentuální obsazenost všech oddílů druhé třídy ve vlacích linek Esko.
* Zda-li došlo k nárůstu obsazenosti vlaků link Esko (bez ohledu na první, nebo druhou třídu) za období posledních pěti let ve vlacích linek Esko, a o jaký procentuální nárůst v porovnání s rokem 2011 se jednalo.

Uvedl jsem, že pokud uvedené informace o procentuální obsazenosti vlaků nemáte k dispozici, potom žádám alespoň informace o počtu prodaných jízdenek na první třídu.

Dne 5. listopadu 2016 jsem obdržel rozhodnutí povinného subjektu, datované ke dni 25. října 2016. V něm povinný subjekt uvedl, že mi poskytnutí požadované informace odmítá, a to z toho důvodu, že se domnívá, že by musel požadovanou informaci vytvořit a rovněž že uvedená informace je obchodním tajemstvím.

Se závěry povinného subjektu se nemohu ztotožnit. Povinný subjekt tvrdí, že požadovanou informaci by musel vytvořit. Jen stěží by však bylo možné, aby národní dopravce neměl evidované údaje o vytížení svých jednotlivých vlaků a jednotlivých jejich tříd; takové informace musí mít k dispozici pro potřeby optimalizace počtu vlaků a také pro jednotlivé kraje, které si objednávají železniční spoje. I pokud by je však k dispozici neměl, požadované údaje o počtu prodaných jízdenek na první třídu poté musí mít dopravce k dispozici, neboť je povinnen údaje o prodaných jízdních dokladech vést ve svém účetnictví tak, jak nařizuje § 4 odst. 10 zákona č. 563/1991 Sb., o účetnictví. Jen stěží by mohl povinný subjekt vytvářet jako novou informaci tu, kterou mu zákon nařizuje, aby jí disponoval.

Rovněž nemůže obstát ani argument, že požadovaná informace je obchodním tajemstvím. Dle ust. § 504 zákona č. 89/2012, občanského zákoníku, tvoří obchodní tajemství konkurenčně významné, určitelné, ocenitelné a v příslušných obchodních kruzích běžně nedostupné skutečnosti, které souvisejí se závodem a jejichž vlastník zajišťuje ve svém zájmu odpovídajícím způsobem jejich utajení. Pojmové znaky obchodního tajemství, obsažené v citované legální definici, musí být splněny kumulativně (srov. roz­sudek KS v Praze ze dne 14. 3. 2006, sp. zn. 44 Ca 82/2005). Informace o obsazenosti jednotlivých oddílů první třídy, resp. druhé třídy, by jen sotva mohla být obchodním tajemstvím, neboť není skutečností obchodní povahy (mezi ty patří např. adresáře zákazníků, případně i dodavatelů, obchodní záměry, výrobní náklady, cenové kalkulace apod.), ani skutečností výrobní povahy (sem se řadí technické postupy, výrobní postupy, pracovní metody aj.), nebo skutečnosti technické povahy (technické plány a výkresy, grafy postupu montáže apod.) 

Dále neobstojí ani argument, že by poskytnutí požadované informace mohlo na trhu přinést konkurenčním soutěžitelům povinného subjektu. České dráhy a.s. jsou jediným poskytovatelem příměstské dopravy v Praze a na území hlavního města Prahy a ve Středočeském kraji, a nejsou v této své činnosti vystaveny konkurenčnímu boji tak, jako je tomu např. v dálkové dopravě. I v případě případného výběrového řízení na zajištění dopravní obslužnosti pro uvedené spoje se lze se jen stěží domnívat, že by poskytnutí informace o obsazenosti jednotlivých vlaků, případně prodaných jízdenkách na první třídu, mohla jakýmkoliv způsobem průběh takového řízení a výběr možného vítěze jakkoliv ovlivnit.

Z toho důvodu se domnívám, že povinný subjekt ve svém rozhodnutí postupoval v rozporu se zákonem a měl mi požadované informace poskytnout. Proto proti jeho rozhodnutí podávám v souladu s § 16 zákona č. 106/1999 Sb., o svobodném přístupu k informacím, odvolání. 

Prosím o poskytnutí informace přímo, a to do datové schránky (na adresu xwfwgha), či na e-mailovou adresu uvedené v patičce této zprávy. Předem děkuji za Vaši vstřícnost.

---
signature:
  - Adam Zábranský
  - nar. 28. 12. 1993
  - bytem Zbynická 6, 153 00 Praha 16
  - zastupitel hl. m. Prahy
abbr:       adam
...
